Tall fra Statistisk Sentral Byrå viser en økning i forventet levealder og en befolkningsvekst i tiden fremover. Dette vil si at andelen eldre kommer til å bli større, noe som gjør at behovet for årsverk innenfor helse- og omsorgssektoren også øker. Vi blir derfor avhengige at de eldre kan bo hjemme lenger for å ikke overskride kapasiteten til verken sykehjemmene eller pleierne. Derfor blir det viktig å finne løsninger som kan gjøre det enklere for de eldre å være selvstendig hjemmeboende lenger. En faktor som bidrar til at eldre må flytte på sykehjem er at matlagingen blir for krevende. Ferdigmat i mikro blir da ofte en løsning, men her dukker det opp et nytt problem.

Observasjoner og intervjuer viser til at eldre gjentatte ganger sliter med å lære seg ny teknologi. Med det  får de problemer med å tilberede maten i mikrobølge- og kombiovnene som finnes på dagens marked. Ovnene har som regel for mange knapper og funksjoner som gjør det altfor avansert. Løsningen på dette har til nå vært at hjemmehjelpen må hjelpe brukeren å sette på ovnen når de er innom, samtidig som de prøver å lære brukeren funksjonene. Brukeren tar sjelden lærdom av dette, og ender ofte opp med å måtte vente til pleieren kommer før det kan bli noe middag. Det er derfor viktig at en ser etter en løsning som kan gjøre det enklere og mer brukervennlig for de eldre å tilberede sin egen middag. Her kommer vår smarte kombiovn, Clibano S, inn i bildet.
